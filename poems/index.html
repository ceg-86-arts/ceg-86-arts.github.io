<html>
  <head>
    <link rel="stylesheet" href="../css/style.css"/>
    <title>
      Poems - CEG-86 Arts group
    </title>
  </head>
  <body>
    <h1>
      Poems - CEG-86 Arts group
    </h1>
    <table class="poem-table">
      <tr>
        <td>
          <pre>
<strong>வெண் டயாகிராம்</strong>
              
என் சுகம்
உங்கள் சுகம்
              
உங்கள் சுகம்
உங்களோடு
              
உங்கள் வலி
என் வலி
              
என் வலி
என்னோடு மட்டும்
              
முரண் கணிதமாய்
என்றும்
என் வாழ்வின்
வெண் டயாகிராம்
              
     <strong>-செந்தில்</strong>
          </pre>
        </td>
      </tr>
      <tr>
        <td>
          <pre>
<strong>இன்னும் ஒரு வாழ்வுக்கான</strong>
<strong>#   பீட்டர் பிரசாத்</strong>
               
கோப்பை முழுதும் தீர்ந்த பின்னும்
எஞ்சியிருக்கும் கொஞ்சம் மது
               
எல்லாப் பயணங்களும் முடிந்த பின்னும் 
அழைக்கும் ஒரு பயணம் 
               
ஆடிய காலங்கள் மறைந்த பின்னும் 
ஆத்மாவில் ஒளிந்திருக்கும் ஒரு  நடனம்
               
போராட்டங்கள் யாவும் முடிந்த பின்னும்
உயிர்க்கும்  ஓர்   இறுதிப் போர் 
              
அனைத்துக் கனவுகளும் அஸ்தமித்த பிறகும் 
அடிவானத்தில் ஒன்று மிளிறும்
               
எல்லாவற்றையும் பேசிவிட்ட போதும்  
பேசப்படாத ஒன்றின் மௌனம்    
               
இறக்கும் கணத்திலும் எதிர்ப்படும்
வாழ்வுக்கான ஏதோ ஒன்று.

------------------------------------------
              
<strong>The surd </strong>
<strong>-Peter Prasad </strong>
              
Even when the cup has been drained
There is always some wine left in the cup 
Even when all journeys are over
There is yet always one final journey to make
Even when our dancing days are over
There is one more dance left in our souls
Even when all battles are over
There is one last battle to be fought
Even when all dreams set with the setting sun
A new dream stirs in the distant horizon
Even when we have spoken everything
There is something left unspoken
Even when we die
There is something still to live for!
          </pre>
        </td>
      </tr>
      <tr>
        <td>
          <figure>
            <img src="../images/gram-poem-1.jpg" />
            <figcaption>Author: Gram (G. Ramamoorthy)</figcaption>
          </figure>
        </td>
      </tr>
      <tr>
        <td>
          <figure>
            <img src="../images/gram-poem-2.jpg" />
            <figcaption>Author: Gram (G. Ramamoorthy)</figcaption>
          </figure>
        </td>
      </tr>
      <tr>
        <td>
          <figure>
            <img src="../images/gram-poem-3.jpg" />
            <figcaption>Author: Gram (G. Ramamoorthy)</figcaption>
          </figure>
        </td>
      </tr>
      <tr>
        <td>
          <pre>
நினைத்தேன் ... எழுதுகிறேன்..
(Title credit  - Cho , Thuglaq )
--------------------------------------
பல பத்தாண்டுகளுக்குப் பிறகு இன்று எதேச்சையாக விகடன் வார இதழ் கண்ணில் பட்டது. படிக்கத்துவங்கலாம் என்றெண்ணியபோது <br/>பள்ளிப்பருவ நாட்கள் சிறு மின்னலென கண் முன்னே தோன்றி மறைந்தது ..<br\>
<br\>
எங்கள் வீட்டில் மூன்று பத்திரிக்கைகள் வாங்கும் பழக்கம் இருந்தது. ஒன்று, ஆங்கில செய்தித்தாள் (THE HINDU  அல்லது INDIAN <br/> EXPRESS  - எனது மூத்த சகோதரர் இரண்டு பத்திரிக்கைகளிலும் வேறு வேறு கால கட்டத்தில் பணி புரிந்தார். அவர் பணி <br/>செய்யும் நிறுவனத்தைப் பொறுத்து நாங்கள் வாங்கும் செய்தித்தாளும் மாறி மாறி வந்து போயின ) ; இரண்டாவது - துக்ளக் <br/>(முதல் பதிப்பு முதல் எனது தகப்பனார் வாசிக்கும் திறன் இருந்த காலம் வரை தொடர்ந்து வாங்கிவந்ததாக  நினைவு); மூன்றாவது <br/>- ஆனந்த விகடன் ( சிறு வயதில்,  முதலில் படிக்க வேண்டும் என்று சகோதரிகளுடன் சண்டையிட்ட நிகழ்வுகள் இன்றும்</br> பசுமையாக) ..<br\>
<br\>
ஆங்கில செய்தித்தாள்களில் பெரும்பாலும் sports page  படிப்பேன் (இல்லை, பார்ப்பேன் எனச் சொல்வதே பொருத்தமாக இருக்கும்). <br/>சில  பக்கங்களை தலைப்பின் சுவாரஸ்யித்திற்கேற்ப படித்ததாக நினைவு. அன்றைக்கு இருந்த ஆங்கில ஞானம் சூனியத்திற்கு வெகு <br/>அருகில். பெரும்பாலானவற்றை விருப்பத்துடன் படித்ததாக நினைவில்லை.   இன்றும் கிட்டத்தட்ட அதே நிலைமை - வாசிப்பது <br/>என்ற நிலையிலிருந்து புரட்டுவது (browsing ) என்ற நிலைக்குப் பழக்கப்பட்டுப் போனேன். பிடித்த தலைப்புகளில் <br/>செய்திகள் இருந்தாலும் , font size அளிக்கும் சவாலை சமாளிக்க முடியாமல் அடுத்த பக்கம் தாவுவது இயல்பாகிப் போனது<br/>. முன்பெல்லாம், இந்தப் பொருள் என்றாவது பயன்படும் என்ற எண்ணத்தில் வாசித்துக்கொண்டிருந்தேன். இன்று, இந்தப் பொருள் தேவையில்லை <br/>, இது உபயோகப் படப் போவதில்லை என்ற எண்ணத்தில் பெரும்பாலான பகுதிகளைக் கடந்து போகிறேன். ஆம், அகவையின் <br/>ஆதிக்கம் அதிகமாய்த் தென்படுகிறது..<br\>
<br\>
துக்ளக் - அரசியல் அரிச்சுவடியை அறிமுகப்படுத்தியது என்றால் மிகை ஆகாது. நையாண்டித்தனத்தை  (sarcasm ) ரசிக்கத்துவங்கியதும் <br/>அதன் வாயிலாகத்தான். கேள்வி - பதில் பகுதி நான் மிகவும் விரும்பிப்படித்த பகுதிகளில் ஒன்று. ஒரு கால கட்டத்தில் <br/>துக்ளக்-ஐ ஒரே வாசிப்பில் முழுமையாகப் படிக்கும் அளவிற்கு ஆர்வமும் , கவனமும் இருந்தது.  அதனைப் படித்தும் <br/>வெகு காலங்கள் ஆகிவிட்டது. <br\>
<br\>
விகடன் - நான் மிகவும் இரசித்துப் படித்த பத்திரிக்கைகளில் ஒன்று. சிறுகதைகள், துணுக்குகள், மதனின் கார்ட்டூன்கள் , சினிமா <br/>விமர்சனங்கள் எனப் பல் வேறுவிதமான பகுதிகளையும் சுவாரஸ்யத்துடன் படித்த நினைவு நன்றாக இருக்கிறது. மாணவர் பக்கம் <br/>சிறப்பாக அமைந்ததாகவும் நினைவு. விகடனைப் பற்றிக் குறிப்பிடும்போது நம் நண்பர்களைப் பற்றிய இரண்டு செய்திகள் - <br/>ஒன்று : பத்தாம் வகுப்பு பொதுத்தேர்வில் நண்பர் செல்லையா மாநில அளவில் முதல் இடம் பெற்றது நம் அனைவருக்கும் தெரிந்திருக்க <br/>வாய்ப்பிருக்கிறது. செல்லையாவினுடைய புகைப்படம் அட்டைப்பக்கத்தில் வந்ததும், அவனுடைய நேர்காணல் உள்ளே இருந்த <br/>பக்கங்களில் படித்ததும் இன்று நடந்தது போல் இருக்கிறது. அன்றைக்கு,  ஒரு நாள் செல்லையாவை சந்திப்போம் என்ற எண்ணம் <br/>துளியும் இருந்ததில்லை. காலம் அறிமுகப்படுத்திய கதாநாயகர்களில் செல்லையா மிக முக்கியமானவர்.  அவருடன் இன்றும்  <br/>நட்புப் பயணம் தொடர்வதை எண்ணி பெருமை அடைகிறேன்.  இரண்டு: நம்மில் சிலர் அறிந்திருக்கக்கூடும். சிவபால நாராயணனின் <br/>(இன்றைக்கு - நரேன் ) கதை விகடனில் வெளியானது (கல்லூரி நாட்களுக்குப் பிறகு என்றே நினைவு)....<br\>
<br\>
இந்த நினைவுகளின் பின்புலத்தில்..இன்றைக்கு என் முன்னே இருந்த விகடன் வார இதழைப் புரட்டத்துவங்கினேன். ஏனோ மனம் பற்றவில்லை. <br/>இயன்ற அளவு முயற்சித்தேன். ஒரு சில பக்கங்களையே என்னால் இரசிக்க முடிந்தது.  காலத்தில் கரைந்து போனது பத்திரிக்கையின் <br/>தரமா இல்லை காலத்திற்கேற்ப ரசனையை புதுப்பித்துக்கொள்ளாத எனது மனோநிலையா ?  அலசும் அளவிற்கு ஆர்வம் இல்லை..<br\>
<br\>
கால வெள்ளத்தில் கரைந்து சென்றது கனவுகள் மட்டுமல்ல ..கவனமும் தான்..நகர்ந்து செல்கிறேன்..<br\>
<br\>
அன்புடன்<br\>
<strong>கோ. இராமமூர்த்தி.</strong><br\>
(1 May 2022)<br\>
          </pre>
        </td>
      </tr>
      <tr>
        <td>
          <pre>
This is about the Russian-Ukranian war. Politics aside, as we all know, war is the ultimate in violence .  Felt sharing some of my  thoughts - Gram)

(அ)தர்ம யுத்தம்
----------------
"சொல்லக்  கொதிக்குதடா  
    நெஞ்சம் "
            - மகாகவி பாரதி 

கண்ட கனவனைத்தும்
  கண்முன்னே சிதைந்து போக
மனம் கொண்ட மணாளனும்
  கண்முன்னே மடிந்து போக...

நிலம் விட்டு
  புலம் பெயரும் அவலம்..
காலன் தொட்டுவிடும் 
  தூரத்தில் உயிர்வாழும் துயரம்.. 

குருதிக்குக் குரலிருந்தால்
   கூச்சலிட்டிருக்கும் ..
" என்னை இறைக்காதே ,.
உன்னுடலில்  ஓட வேண்டிய நான் 
  தெருவில் ஓட வேண்டாம்"..

கட்டிடங்களுக்கு காலிருந்தால் 
    ஓடியிருக்கும் ..
"என்னை உருக்குலைத்ததது 
    போதும் விட்டுவிடு "

கற்காலத்திற்கும் 
   தற்காலத்திற்கும்
வேறுபாடு உண்டா?

ஆம்...

உலகைச் சிதைக்க
  சிலகாலம் பிடிக்கும் கற்காலத்தில்..
அகிலத்தை அழித்தொழிக்க 
  அரைநொடி போதும் தற்காலத்தில்..

ஆம்.. உண்மையிலேயே 
    முன்னேறி இருக்கிறோம் .

அரக்கத்தனத்தின் 
   அரவம் கேட்காதபடி 
நவநாகரீகப் போர்வையில் 
   நச்சைத் தூவத் துடிக்கிறோம்

நிழல் நிஜமான கதையைக் 
   கேள்வியுற்றிருக்கிறேன்..
இங்கோ..
நிஜம் நிழலாகிக் 
   கொண்டிருக்கிறது  
நிழல் கருகி நிர்மூலமாகிக் 
   கொண்டிருக்கிறது..

அருளற்ற அயலானின்
   ஆதிக்கத்தில் 
இருளடைந்து போனது
    இவர்களது வாழ்க்கை..

மனம் கொண்ட 
   மனிதர்கள் இன்று 
இரணமாகவும் 
   பிணமாகவும் ..

எஞ்சியிருப்பவர்கள்

காலன் வரவை 
  எதிர்பார்ப்பவர் சிலர்..
சிதைந்து போன கனவுகளுடன் 
  காலத்தின் மாற்றத்தை 
எதிர்நோக்குபவர்  பலர் ..

இறுதியில்..
 
ஒரு நாள் இந்தப் போர் 
   ஓயக்கூடும்..
"சாணக்கியத்தனத்தின் வெற்றி"
    ஒரு சாரார் ...
"ஆணவம் தகர்க்கப்பட்டது"
    மறு சாரார் ..
மண்ணில் மடிந்தோர்  
  மறக்கப்படுவர் ..
கண்ணில் குருதியை ஏந்தி 
  காலத்தைப் போக்குவார் சிலர்..
நவநாகரீக உலகம்
   எதுவும் நடவாதது போல் 
நாளைய சாதனையைப்
   பட்டி தொட்டி எங்கும்
பறைசாற்றிக் 
    கொண்டிருக்கும்..

- <strong>கோ. இராமமூர்த்தி </strong>
(6-Mar-2022)
          </pre>
        </td>
      </tr>
    </table>
  </body>
</html>
